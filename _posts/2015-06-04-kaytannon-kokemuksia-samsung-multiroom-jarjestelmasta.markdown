---
layout: post
title:  "Käytännön kokemuksia Samsung Multiroom-järjestelmästä"
date:   2015-06-04
categories: hardware review
---
*Samsung on julkaissut oman Multiroom-tuotevalikoimansa, johon kuuluu kolme erikokoista kaiutinta ja kaksi äänihubia. Kyllästyin televisioni tuottamaan heikkoon ja latteaan äänimaailmaan. Kaipasin ääneen lisää tukevuutta ja päädyin hankkimaan yhden sarjan suurimman M7-kaiuttimen. Mielessä oli, että jos kaiuttimen äänenlaatu miellyttää, voi järjestelmää myöhemmin laajentaa komponentti kerrallaan.*

Samsungin järjestelmässä useamman kaiuttimen käyttäminen edellyttää äänihubin hankkimista. Pienempää ja edullisempaa WAM250 äänihubia käytetään kaiuttimien ryhmittelyyn. Link Mate WAM270 äänihubia voi käyttää vanhojen äänentoistolaitteiden tai äänilaitteiden kytkemiseksi järjestelmään. Minulle ei ole vielä selvinnyt, korvaako Link Mate myös äänihubin WAM250, vai pitääkö molemmat äänihubit hankkia, jos kaiuttimia haluaa käyttää ryhminä.

Äänihubin avulla kaiuttimien ryhmittely onnistuu stereo-pariksi, surround-järjestelmäksi tai kaiutinryhmäksi, jolla voi esimerkiksi soittaa samaa musiikkia eri huoneissa. Eri kaiuttimiin voi myös ohjata toisistaan riippumattomia erillisiä äänilähteitä.

Kaiuttimissa on TV:n äänen toistamista varten TV Soundconnect -ominaisuus, Bluetooth ja aux-liitäntä (mallissa M7). Android- ja IOS-laitteissa toimivalla sovelluksella kaiuttimiin voi virtauttaa musiikkia Wifi-verkossa.

Suomalaisissa oloissa ehkä hyödyllisimmät - tai ainakin omassa käytössäni eniten olleet - virtautuspalvelut ovat Spotify ja nettiradiokanavia toistava TuneIn-palvelu. Spotifyn kanssa toimii Spotify Connect -toiminto. Se virtauttaa musiikin suoraan kaiuttimeen tai kaiutinryhmään, eikä musiikin toistaminen kuluta sen laitteen akkua, jossa Spotify-käyttöliittymää käytetään.

## M7-kaiutin

M7-kaiutin (WAM750) toimii stereo-kaiuttimena yksinään. Kaiuttimessa on asentotunnistin, joka säätää kaiuttimen stereo-moodiin vaaka-asennossa. Pystyasennossa kaiutin toimii mono-moodissa.

Kaiuttimessa on yksi 4-tuumainen bassoelementti, kaksi 56 mm keskialueen elementtiä ja kaksi 19 mm diskantti-elementtiä. Valikoiman suurimpanakin M7-kaiutin on niin pieni, että sen muodostama stereokuva alkaa hävitä nopeasti kuunteluetäisyyden kasvaessa. Jo 2 metrin kuunteluetäisyydellä stereovaikutelma on käytännössä olematon.

Kuten monista englanninkielisistä arvoisteluista voi lukea, kaiutin on bassovoittoinen ja äänekäs. Jossain on todettu Sen voimakkaiden bassojen olevan jopa jumputtavia tai hakkaavia.

En ole hifi-asiantuntija ja en osaa arvioida erityisesellä tavalla äänenlaatua. TV-käytössä kaiutin toimii hyvin, vaikkakin stereokuva yhdellä kaiuttimella on huono. Musiikkia kaiuttimesta kuuntelee myös ihan mielellään. Bassotaajuudet ovat niin voimakkaat, että niitä tulee equalisaattorilla säätäneeksi pienemmälle.

TV-käytössä kaiutin on osoittautunut paljon television omia kaiuttimia paremmaksi. Ongelma TV:n omissa kaiuttimissa oli, että pienillä äänenvoimakuuksilla puheesta oli toisinaan vaikea saada selvää. Äänimaailma oli lattea ja ponneton.

Edellisiin puutteisiin M7 toi parannuksen. Puheohjelmissa englanninkielisestäkin puheesta saa hyvin selvää myös pienemmillä äänenvoimakkuuksilla. Elokuvien äänimaailmaan kaiutin toi lisää ryhtiä.

Kaiuttimessa on kolme hipaisupainiketta, joilla kaiuttimia voi ohjata sovelluksen lisäksi. Kaiuttimen saa painikkeilla TV Soundconnect- tai Bluetoot-tilaan. Kolmannella painikkeella voi kytkeä päälle esiasetetun nettiradiokanavan ja vaihtaa suosikkikanavien välillä.

Kaiuttimessa ei ole päälle- / pois-kytkintä, vaan se menee virransäästötilaan, kun ääntä ei toisteta. Virtautuksen toiston saa keskeytettyä myös kaiuttimen painikkeilla vaihtamalla toiseen lähteeseen.

## Kaiuttimen muoto ratkaisi valinnan

Kaiuttimia markkinoidaan englanninkielisissä maissa myös Shape-nimellä. Muoto oli eräs tärkeimmistä syistä sille, miksi minä päädyin tähän kaiuttimeen. Kolmion muotoinen kaiutin on yllättävän helppo sijoittaa. Hankintaa harkitessa ihmetytti, että tätä ei oltu keksitty aiemmin.

Etsin tietoa ja vertailin lukuisia vaihtoehtoja aina Sonoksen järjestelmästä Phillipsin Fidelio E5-järjestelmään.

Philipsin Fidelio E5-järjestelmässä olisi ollut näppärät langattomat, akulla varustetut surround-kaiuttimet, jotka voi vain nostaa kuuntelupaikan taakse takakaiuttimiksi elokuvia katsellessa. Normaalitilanteessa surround-kaiuttimet latautuvat stereo-parin päällä täydentäen sen äänikenttää.

Fidelio-järjestelmään kuuluu subwoofer ja halusin välttää sellaisen sijoittelua olohuoneeseen. En myöskään halunnut soundbar-kaiutinta television eteen tai alle. Näistä syistä television taakse, televisiotason takakulmaan asetettava virtajohtoa lukuunottamatta johdoton kolmion muotoinen Samsung Multiroom-kaiutin oli lopulta minun valintani.

Painava argumentti monihuoneominaisuuksien rinnalla oli myös TV Soundconnect-toiminto, joka toimisi saumattomasti yhteen televisioni kanssa.

## Multiroom-sovellus
IOS- ja Android-laitteissa toimivalla Multiroom-sovelluksenna ohjataan kaiuttimien toimintoja ja ryhmitellään kaiuttimia. Sovellus päivittyi keväällä 2015, jolloin sen käytettävyys hieman parani.

Sovellus kuluttaa edelleen paljon sähköä. Ilmeisesti se estää IOS-laitetta siirtymästä virransäästötilaan. Sovelluksen asennuksen ja käyttämisen jälkeen iPadin akunkesto putosi lähes puoleen. Aiemmin tavanomaisessa käytössä viikonkin latausvälillä toiminutta iPadia piti alkaa ladata muutaman päivän välein.

Sovelluksen tappaminen väkisin vähensi virran kulutusta. Ei vain oikein sovi Apple-maailmaan, että sovelluksia täytyy väkisin tappaa, kun yleensä kaikki "vain toimii".

Käytettävyydeltään sovellus ei ole lähelläkään muita tyypillisiä IOS-sovelluksia. Käyttölogiikka on kummallinen. Sovelluksessa on selvästi vielä myös bugeja.

Yritin kokeeksi asettaa kaiuttimeen herätyksen. Sain oletettavasti herätyksen asetettua, mutta välittömästi sen jälkeen sovellus kaatui. Takaisin herätystoimintoon ei enää päässyt, vaan yritys sai joka kerralla sovelluksen kaatumaan. Onneksi herätys ei jäänyt jatkuvasti päälle haittaamaan kaiuttimen käyttöä.

Multiroom-sovelluksesta ei ole mitään hyvää sanottavaa. Kaiutinsarja ja sovellus ovat uusia tulokkaita. Netissä on vihjailtu, että sovellus kehittyisi ajan kuluessa. Ensimmäinen päivitys ei vielä lupaa hyvää.

Sovelluksesta ei ole versiota OS X:lle, joten kaiuttimia voi ohjata vain mobiililaitteilla.

## M3-kaiutin
M7-kaiuttimen voimallisesta äänestä intoutuneena halusin kokeilla järjestelmän laajentamista. DNA:n Pinkit Päivät -kampanjassa oli M3-kaiutin saatavilla normaalihintaan verrraten erittäin edullisella 59 €:n hinnalla.

Pienemmän kaiuttimen ääni osoittautui yllättävän hyväksi ja M7-kaiuttimen tavoin voimalliseksi. Vaikka kaiuttimessa on Samsungin englanninkielisten verkkosivujen mukaan vain yksi elementti, se tuottaa yllättävän laajasti ääntä.

Se kykenee myös voimalliseen bassotoistoon äänen ollessa selkeä myös muilla taajuusalueilla. Selvää on, että näin pieni kaiutin ei pysty yhtä vahvaan ja äänekkääseen toistoon isoveljensä rinnalla.

Pienempää kaiutinta voisi harkita vaikkapa mökkikaiuttimeksi tai muuten reissuun mukaan otettavaksi itsenäiseksi äänentoistolaitteeksi.

Toisen kaiuttimen hankinnan myötä jouduin ostamaan myös pienemmän WAM250 äänihubin, jotta pystyn hyödyntämään monihuoneominaisuuksia. Pääasiallinen tavoite oli ensin ryhmitellä kaiuttimet stereopariksi television molemmin puolin.

Samsung suosittaa käyttämään stereoparina samanlaisia kaiuttimia. Tämä kuulostaakin aivan loogiselta suositukselta, mutta en halunnut sijoittaa kokeiluun yli neljääsataa euroa. Jos järjestelmä osoittautuisi toimivaksi, pienemmän kaiuttimen voisi aina sijoittaa vaikka työhuoneeseen täydentämään iMacin jo ennestään yllättävän hyvää äänimaailmaa.

Samsungin markkinointimateriaalista saamani mielikuva kaiuttimien parittamisesta osoittautui lopulta virheelliseksi.

## Kaiuttimien ryhmittely
Kun kaiuttimet on liitetty äänihubiin, niitä voi Multiroom-sovelluksella ryhmitellä. Ensimmäinen yritykseni oli yhdistää kaksi kaiutinta stereopariksi. Se onnistuukin sovelluksella vaivatta. Kaiuttimet yhdistyvät yhdeksi stereo-pariksi, kun niitä on vain kaksi. Ryhmää editoimalla saa sijoitettua stereo-kanavat oikein päin - oikea oikealle ja vasen vasemmalle.

Spotifystä soitetut testiraidat osoittivat stereokuvan parantuneen huomattavasti. Musiikki täytti huoneen ja äänet kuuluivat sieltä suunnalta, kuin oli tarkoituskin. Pink Floydin Time-kappaleen kellot tuntuivat täyttävän huoneen ja Milli Vanillin Girl You Know It's True -kappaleen alun vuorokeskustelu erottui kanaville selkeästi.

Suuri yllätys oli stereoparin käyttö television kanssa. Parille ei sovelluksesta saanut valittua lähteeksi televisiota samoin, kuin yksittäiselle kaiuttimelle. Jos kaiuttimen TV Soundconnect-painiketta hipaisi, kun kaiuttimet oli määritelty ryhmäksi, ryhmä purkautui ja television ääni kuului vain yhdestä kaiuttimesta.

Jälkikäteen, kun asiaa alkoi järkeillä, kaiuttimien toiminta alkoikin tuntua loogiselta. TV Soundconnect mitä ilmeisemmin käyttää Bluetoothia. Kaiuttimissa on Bluetooth-vastaanotin, mutta ne eivät ilman hubia pysty toimimaan yhdessä. Pienemmässä WAM250 äänihbissa ei ole bluetooth-vastaanotinta. Yhtä teleiviota ei tietenkään voi bluetoothilla parittaa kahden kaiuttimen kanssa.

Todennäköisesti television käyttämiseksi stereoparina tai surround-järjestelmänä yhdistettyjen kaiuttimien kanssa tarvittaisiin suurempi ja kalliimpi WAM270 Link Mate äänihubi. Televisio liitettäisiin Link mate äänihubiin ja tämän ääni ohjattaisiin Multiroom-sovelluksella ryhmitettyihin kaiuttimiin.

Edellinen järkeenkäypä tieto on ristiriidassa Samsungin markkinoinnin kanssa. Markkinointimateriaalissa unohdetaan luetella tarvittavat komponentit, joilla kuvissa esitetty M7-stereopari saadaan yhdessä toimimaan television kanssa.

Toimivan järjestelmän hinta on kova. Esimerkiksi kaksi M7-kaiutinta, WAM250 äänihubi ja WAM270 Link Mate yhdessä kustantavat ohjehinnoilla noin 1200 €. Tällä hinnalla saa jo oikein hyvälaatuisen kotiteatterijärjestelmän, vaikka johdottomana.

## Spotify Connect
On vielä mainittava, että yksittäinen kaiutin toimii hyvin Spotify Connect -ominaisuuden kanssa. Kun laitteet ovat samassa verkossa, Spotifyn kaiutinpainiketta painamalla voi ohjata musiikin haluamaansa kaiuttimeen tai ryhmään. Sovelluspäivityksen jälkeen Connect-toiminto toimii myös OS X:stä.

Yksittäisen kaiuttimen kanssa ongelmia ei suuremmin esiintynyt soitettaessa musiikkia Spotify Connectin kautta. Alkuun pätkimistä esiintyi ja tuntui helpommalta toistaa musiikkia Bluetoothin välityksellä. Ongelma poistui jossain vaiheessa, kun kaiuttimeen tuli ohjelmistopäivitys.

Spotify Connect osoittautui äkkiä käyttökelvottomaksi kaiutinryhmän kanssa soitettaessa musiikkia IOS-laitteelta. Ilmeisesti laitteen mennessä virransäästötilaan musiikin toisto katkesi n. 15 minuutin välein. Toisto oli käynnistettävä IOS-laitteen Spotify-sovelluksesta uudelleen.

Toisto jatkui keskeytyksettä, jos IOS-laite oli jatkuvassa käytössä. Toisto onnistui hyvin myös OS X -laitteesta (iMac). Tässä käyttötapauksessa ei tullut kokeilluksi, miten toisto käyttäytyy, kun OS X -laite menee virransäästötilaan.

## Yhteenveto
Samsungin Multiroom-kaiuttimien paras innovaatio on niiden muoto. Äänessä on runsaasti bassoa ja suurin kaiutin on äänekäs. Yksittäinen kaiutin toimii hyvin Spotify Connect -toistossa, mutta kaiutinryhmään toisto katkeilee ainakin IOS-laitteesta toistettaessa.

Todennäköisesti paremman kokonaisuuden saa edullisemmin muiden valmistajien tuotteilla. Jos kaiuttimen muoto ja TV Soundconnect ovat määrääviä ominaisuuksia, on tuoteryhmä varteenotettava valinta. TV Soundconnectin osalta on huomioitava, että en ole saanut sitä toimimaan sterepariksi ryhmitettyjen kaiuttimien kanssa.