---
layout: post
title: "Mitkä ovat sinulle tärkeitä asioita Vantaalla"
date: "2024-09-06 10:05:00 +0300"
---

Suomessa järjestetään alue- ja kuntaavaali ensi keväänä 13.4.2025. Moni, joskus aikanaan minäkin, ajattelee, että vaaleissa olennaista on äänestäminen. Se tietysti on tärkeää. Moni alkaa hieman ennen vaalipäivää selvittää, ketä kannattaisi äänestää.

Totuus on kuitenkin se, että vaalit ovat jo käynnistyneet. Puolueet ovat jo alkaneet kerätä ehdokaslistoja.

## Valtuustot käyttävät merkittävää valtaa

Vantaan [kaupunginvaltuustoon](https://www.vantaa.fi/fi/kaupunki-ja-paatoksenteko/paatoksenteko/kaupunginvaltuusto) valitaan 67 jäsentä. Vantaan kaupungin vuoden [2024 budjetin](https://www.vantaa.fi/fi/kaupunki-ja-paatoksenteko/talous-ja-strategia/talousarvio) koko oli noin 1,4 miljardia euroa. Budjetista toimintamenoja on hieman yli 1 mijardia euroa.

Vantaan ja Keravan [aluevaltuustoon](https://vakehyva.fi/fi/tietoa-meista/paatoksenteko-ja-organisaatio/aluevaltuusto) valitaan 69 valtuutettua. Alueen budjetista oli hieman vaikeampi löytää tietoja, mutta HS:n 24.10.2023 julkaiseman [artikkelin](https://www.hs.fi/pkseutu/art-2000009944938.html) perusteella toimintamenojen arviointiin olevan 1,3 miljardia euria vuonna 2024.

Huomaa, että budjetin koko ja toimintamenot ovat eri asia, joten jos vertailet Vantaan ja hyvinvointialueen budjetteja, vertaa oikeitaa arvoja toisiinsa.

## Kampanjointi alkaa marraskuussa

Vaalirahoituslaki [sanelee](https://www.vaalirahoitusvalvonta.fi/fi/index/vaalirahoitus/vaalirahoitusilmoitus/vaalikampanjankulutjaniidenilmoittaminen.html), että aikaisintaan kuusi kuukautta ennen vaalipäivää ja viimeistään kaksi viikkoa vaalipäivän jälkeen käytetyt ja hankitut varat ovat kampanjarahoitusta.

Kampanjan voi aloittaa aiemminkin, mutta tämä vaatii ehdokkaalta tai tukiryhmältä erityisiä toimenpiteitä. Esimerkiksi vaalirahoituksen keräämisestä saattaa muodostua rahankeräys, joka edellyttää keräyslupaa Poliisilta.

Kampanja-aikana tehtyyn vaalikeräykseen ehdokas tai tukiryhmä ei tarvitse lupaa.

Käytännössä tämä puolen vuoden sääntö sanelee sen, että varsinainen kampanjointi alkaa vassta marraskuussa, kun vaali on toukokuussa. Mitä lähemmäs vaaleja edetään, sitä kiivaammaksi kampanjoinnin vauhti kiityy.

## Vaalityö on jo käynnissä

Käytännössä vaalikampanjoiden valmistelu on jo käynnistynyt. Kuten sanottu, puolueet keräävät jo vaalilistoja. Nykyiset valtuutetut ovat jo antaneet nimensä vaalilistalle ja alkavat lämmitellä totuttuja kampanjakäytänteitään.

Puolueet keräävät myös uusia ehdokkaita ja kouluttavat heitä. Kampanjoita varten otetaan valokuvia ja ehdokkaat alkavat pohtia kampanjateemojaan. Tukiryhmiä ja vaalirinkejä alkaa muodostua. Etenkin kunta- ja aluevaaleissa todennäköisesti monella ehdokkaalla tukiryhmä muodostuu lähiverkostosta, eli ystävistä ja sukulaisista huolimatta siitä, kuuluvatko he puolueeseen tai eivät.

## Nyt on paras hetki vaikuttaa

Taitaa olla vallalla ajatelu, että jos ei ole lähdössä ehdokkaaksi, äänestäminen on toiseksi paras keino vaikuttaa politiikkaan.

Jälleen todellisuus on toisin. Tämä on vain minun käsitykseni, mutta ajattelen, että juuri nyt kuntalaisella on mahdollisuus saada kantojansa seuraavaan valtuustoon valittavien poliitikkojen kuuluviin.

Ehdokkaat skannaavat ympäristöään ja ovat nyt erittäin herkällä korvalla kuulemassa, mitkä ovat nyt juuri tässä ajassa sellaisia asioita, jotka äänestäjiä kiinnostavat. Vaaleissa ei voi voittaa edellisen vaalin kampanjamateriaalilla, sillä maailma on tällä välin muuttunut valtavasti. Äänestäjiä kiinnostaa ensi keväänä aivan eri asiat, kuin neljä vuotta sitten vuonna 2021, kun kuntavaalit edellisen kerran järjestettiin.

Kuntapolitiikka on loppujen lopuksi matalan organisaation poltiiikkaa. Edustajat ovat helposti tavoitettavissa ja he ovat lähellä, jopa omassa naapurustossa.

On silti aivan ymmärrättävää, että kun vaalityö on tehty ja on aika ryhtyä valtuustotyöhön, se vie varsinkin uudelta poliitikolta paljon huomiota. On paljon uuden oppimista.

Poliitikon on myös oltava uskollinen kampanjalleen. Valtuustokaudella ei voi muuttaa poliittista linjaa merkittävästi, sillä se olisi vaaleissa annettujen lupausten pettämistä. Toki paljon riippuu siitä, mitä ehdokas on mennyt luvanneeksi, mutta vaalilistoilla on aina jonkinlaiset periaateohjelmat, joihin ehdokkaat lähtökohtaisesti sitoutuvat.

Nyt, kun vaaliohjelmia suunnitellaan, on siis paras hetki saada oma agendansa ehdokkaan kuuluville. Nyt ehdokkaat kuulevat kaikkein herkimmällä korvalla äänestäjiä.

## Mikä on sinulle kaikkein tärkeintä Vantaalla

Nyt on siis myös eniten oikea aika tuoda ajatuksesi poliitikkojen kuuluville. Mitkä ovat teemat ja toiveet, joita sinä haluaisit kaikkein eniten otettavaksi esille paikallisessa politiikassa Vantaalla?

Voit kertoa ajatuksesi minulle sivun yläreunan linkistä avautuvalla yhteydenottolomakkeella. Juuri tänään olen myös tavattavissa Koikvukylän Vallaton Yö -tapahtumassa Koivutorilla klo 17:00 alkaen.

Voit kertoa ajatuksesi Länsi-Vantaalla myös Länsi-Vantaan Vihreiden sivuilta löytyviin [yhteystietoihin](https://lansivantaanvihreat.fi/yhteystiedot/).

Ei ole myöskään yhtään hullumpi ajatus [liittyä](https://asiointi.vihreat.fi/liittymislomake?yhdistys=119) puolueen jäseneksi juuri nyt. Helpointa on päästä puolueen ehdokaslistalle, jos olet puolueen jäsen.