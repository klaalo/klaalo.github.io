---
layout: post
title: "Kiitos, että äänestit"
date: "2025-04-21 16:33:00 +0300"
category: vaalit
---

<img src="https://misc.karilaalo.fi/vihreat/kiitos-web-2025.png" 
    alt="Kiitos, että äänestit - Kari Laalo, Vihreät"
/>

Vuoden 2025 kunta- ja aluevaalit pidettiin viikko sitten. Vaalikampanjat on tehty ja uudet valtuustot on valittu. Olin ehdolla kuntavaalissa numerolla 81 ja aluevaalissa numerolla 2357.

[Sain](https://tulospalvelu.vaalit.fi/KV-2025/fi/ehdkutulos_092.html) kuntavaalissa yhteensä 26 ääntä. Aluevaalissa ääniä [annettiin](https://tulospalvelu.vaalit.fi/AV-2025/fi/ehdkutulos_04.html) 18 kappaletta. En tullut valituksi kumpaankaan valtuustoon. Luottamuspaikkaneuvottelut ovat alkaneet. En ole hakenut luottamustehtävää, mutta neuvottelut ratkaisevat, tarjotaanko sellaista.

Käytin vaalikampanjaan huomattavan määrän aikaa ja hieman alle 2&nbsp;000&nbsp;€ rahaa. Rahasta hieman alle puolet sain lahjoituksina ja loput olivat omaa rahoitustani. Näet seuraavista linkeistä tarkemman ennakkoilmoituksen rahan lähteistä ja käytöstä:
* [Kuntavaalissa](https://www.vaalirahoitusvalvonta.fi/fi/index/vaalirahoitus/ilmoituksetvaaleittain/kuntavaalit2025/092/0081/ennakkoilmoitus.html)
* [Aluevaalissa](https://www.vaalirahoitusvalvonta.fi/fi/index/vaalirahoitus/ilmoituksetvaaleittain/aluevaalit2025/04/2357/ennakkoilmoitus.html)

Olen merkinnyt kulut kuntavaalin kuluksi, sillä kampanjani pääpaino oli kuntavaalissa.

## Suuri kiitos äänestäsi

Kiitos, että äänestit ja erityinen kiitos kaikille, jotka kirjasivat äänestyslipukkeeseensa minun numerot.

Ei pidä olla pahoillaan, vaikka äänesi ei johtanut valintaani. Suhteellisessa vaalitavassa jokainen Vihreille annettu ääni parantaa listan tulosta. Vihreät säilyttivät Vantaalla 9 valtuustopaikkaa.

On hieno huomata, että Vihreiltä valtuustoon valittiin myös nuoria ehdokkaita. Vaalituloksessa näkyy selvästi, että kovasti kampanjatyötä tehneet palkittiin vaikuttavilla äänimäärillä. Vihreiden valtuustoryhmässä pysyy mukana kokemusta, mutta samalla valtuustoryhmä uudistuu.

Vantaan Vihreät sai hienon 13,3 % osuuden äänistä. Se tekee Vihreistä Vantaan kolmanneksi suurimman valtuustoryhmän. Koko maassa Vihreät on kannatukseltaan neljänneksi suurin.

Myös aluevaltuustoon saatiin Vihreiltä 9 edustajaa. Saman voi todeta myös aluevaltuustosta: Vihreiltä on mukana kokemusta, osaamista ja nuorekasta äänenpainoa.

Myös aluevaltuustossa Vihreät ovat kolmanneksi suurin ryhmä.

Siis kiitos, että äänestit Vihreitä. Vaalitulos oli todella hieno!

## Työ jatkuu

Minun työni [Länsi-Vantaan Vihreiden](https://lansivantaanvihreat.fi) puheenjohtajana jatkuu.

Jatkan myös työtä pyöräilyn edellytysten parantamiseksi. Toimin hallituksen toisena varajäsenenä [Helsingin Seudun pyöräilijät](https://hepo.fi) -yhdistyksessä.

Kannattaakin tulla tapaamaan 7.5. Myyrmäkeen pyöräilijän aamiaiselle. Lue tapahtuman järjestelyistä tarkentuvia tiedotteita Hepo:n web-sivuilta lähempänä tapahtuman ajankohtaa.

Nyt on myös hyvä hetki tulla mukaan kansalaistoimintaan ja liittyä itse jäseneksi. Edellisistä Hepon ja Länsi-Vantaan Vihreiden sivujen linkeistä pääsee sujuvasti yhdistysten liittymislomakkeille.