---
layout: post
title: "Moottoriajoneuvoliikenteen rajoittaminen Hämeenkyläntiellä"
date: "2025-08-17 18:21:00 +0300"
category: liikenne vantaa
---

Tämä on Vantaan kaupungille tehtävä [kuntalaisaloite](https://www.kuntalaisaloite.fi). Aloite on kuntalaisaloitepalvelun ylläpidon tarkastuksessa. Kun aloite on tarkastettu ja julkaistu, tälle sivulle lisätään linkki aloitteeseen.

## Johdanto

Hämeenkyläntie on merkittävä lähivirkistyksen ukoiluraitti [Vantaalla](https://fi.wikipedia.org/wiki/Vantaa) [Myyrmäen](https://fi.wikipedia.org/wiki/Myyrmäen_suuralue) suuralueella [Hämeenkylän](https://fi.wikipedia.org/wiki/Hämeenkylä) kaupunginosassa. Se pitäisi rauhoittaa [Hämevaaran](https://en.wikipedia.org/wiki/Hämevaara) ja Hämeenkylän Ainontien välillä moottoriajoneuvoliikenteen läpiajolta, kuten Vantaa on jo linjannut [liikenteen rauhoittamisen periaatteissaan](https://paatokset.vantaa.fi/ktwebscr/fileshow?doctype=3&docid=2698806&version=1). [1]

Toimenpiteet ovat helppoja ja ne eivät vaadi merkittäviä rahallisia tai henkilöstön työajan käytön panostuksia.

## Raitin rooli

Puheena olevalla osuudella Hämeenkyläntie on soratie, joka kulkee Furumossen itäpuolella Hämevaaran ja Hämeenkylän välillä. Käytän tässä tekstissä tieosuudesta termiä raitti, jotta tiealueen merkitys hahmottuisi selkeämmin.

Hämeenkyläntien jatkeena toimivan Pitkämäentien itäpuolelle jää Lammaslampi ja Pähkinärinteen palstaviljelyalue. Pitkämäentielle on ajo Hämeenkylästä Ainontieltä Kesantotien kautta. Pitkämäentietä ei ole Vantaan [karttapalvelun](https://kartta.vantaa.fi) julkisessa aineistossa luokiteltu.

Raitin varrelle jää [luonnonsuojelualueita](https://www.vantaa.fi/fi/palveluhakemisto/toimipiste/furumossen-tuomelan-luonnonsuojelualue). ”Furumossenin suo- ja metsäalue muodostaa yhdessä Tuomelan tammimetsän kanssa tärkeän osan läntisen Vantaan metsäistä yhteyttä ja luontokokonaisuutta.” [2]

Itäpuolella on [Soltorpin](https://www.vantaa.fi/fi/palveluhakemisto/toimipiste/soltorpin-luonnonsuojelualue) luonnonsuojelualue. ”Alueen metsä on pääosin kuusivaltaista lehtomaista kangasta ja lehtoa. Länsiosan jyrkän rinteen alaosassa on vaahteralehtoa.” [3]

Raitti on alueella, joka tarjoaa merkittävän viheryhteyden lajiston siirtymiselle luontoalueilta toiselle. Se tarjoaa mm. yhteyden alueen merkittäville liito-oravan elinympäristöille [4].

Raitti on merkittävä lähivirkistyksen tekijä etenkin Pähkinärinteen ja lähialueen asukkaille. Se palvelee myös Espoon virkistymistä, sillä mm. [Jupperin](https://fi.wikipedia.org/wiki/Jupperi) asuinalue on aivan kaupungin rajan toisella puolen.

Tie on tällä osuudella osin mutkainen ja toisaalta Tuomelan suunnalla mäkinen. Mutkien taakse on merkittävät näkymäesteet. Alueen pohjoispäässä Tuomelassa raitti kulkee maatalomaisen pihan halki.

## Raitin käyttö

Vantaan karttapalvelussa raitti kuuluu 3. luokan kunnossapitoalueeseen. Raitti on merkitty liityntäkaduksi. Karttapalvelun perusteella se liittyy muutamiin yksityisteihin. Kunnossapitoluokkansa ja etenkin luonteensa kannalta raitti ei ole merkittävä liikenteen yhdys- tai huoltoreitti.

Hämeenkyläntie ei kuntonsa johdosta sovellu esimerkiksi hälytysajoneuvojen reitiksi alueiden välillä. Huoltoliikenne ei myöskään käytä reittiä esimerkiksi läpikulkuun. Raitti on moottoriajoneuvoilla tehtävälle huollolle merkittävä ainoastaan sen varrelle jäävien muutamien kiinteistöjen huoltoon.

Raitilla on tällä osuudella 30 km/h nopeusrajoitus. Rajoitus on merkitty tieosuuden päädyissä aluenopeusrajoituksella. Autoilijat unohtavat nopeusrajoituksen nopeasti tai se jää kokonaan huomaamatta.

Kokemuksen perusteella nopeusrajoitusta ei noudateta. Yksityisautoilijat ajavat tieosuudella merkittävän suuria ylinopeuksia vaarantaen muut tienkäyttäjät. Kun tie on soratie, merkittävää ylinopeutta ajavat autot nostavat kesän kuivaan aikaan suuret pölypilvet, joita aluetta ulkoiluun käyttävät reippailijat joutuvat hengittämään.

Tieosuudella ei ole minkäänlaisia havaintoja Poliisin suorittamasta liikenteen valvonnasta. Alueella ei toteuteta mitään muitakaan liikenteen rauhoittamisen periaatteiden mukaisia rauhoitustoimia.

Talvella liukkaan kelin aikana kunnostapitoluokituksen johdosta raitti on autoilijoille hankala. Autoilijat ajavat tiellä kelistä huolimatta niin kovaa, että aktiivisesti lihasvoimin liikkuvien suojattomien tienkäyttäjien ja ajoneuvojen kohtaamistilanteet ovat vaarallisia. Mutkan näkymäesteen takaa kovaa vauhtia jalankulkijaa lähestyvälle autoilijalle tilanteet tulevat yllättäen ja säikäyttävät jalankulkijan.

## Autoilijat eksyvät Hämeenkyläntielle vahingossa

Eräs moottoriajoneuvoliikennettä Hämeenkyläntien raitille ohjaava tekijä ovat autojen navigaatiolaitteet. Ne ohjaavat liikennettä Hämeenkyläntielle, koska se karttamateriaalissa näyttäytyy toimivana reittinä Hämeenkylään.

Kuljettajat, jotka eivät tunne aluetta ja Hämeenkyläntien heikkoa tasoa, ajautuvat raitille navigaattorin ohjaamana. Tällainen läpiajo on lisääntynyt, kun Vantaallakin toimii yhä enemmän ruokalähettejä ja sovellustakseja, joille alue ei ole entuudestaan tuttu.

Tämä on todennettavissa, kun esimerkiksi Applen karttaohjelmassa hakee reitin Hämevaarasta Hämeenkylän Ainontiellä sijaitsevaan ruokakauppaan.

## Virkistyskäytön kehittäminen

[Vantaan liikennepoliittinen ohjelma](https://www.vantaa.fi/sites/default/files/document/Vantaan%20liikennepoliittinen%20ohjelma%202023%20hyväksytty%20%28ID%20303618%29.pdf) tarkentaa ja konkretisoi mm. kaupungin strategian 2022-2025 tavoitteita [5]. Ohjelmassa nimetään johdannossa ensimmäisenä olla viihtyisä kestävyyden edelläkävijäkaupunki.

Vantaa on määrittänyt kaupunkikeskustojen kulkumuotojen priorisoinnista, että kävely on ensisijainen kulkumuoto. Vaikka Hämeenkyläntie ei ehkä ole kaupunkikeskuksessa, on yleisellä käsityskyvyllä hahmotettavissa, kuinka omaleimaisesti alue soveltuu ensisijaisesti kaupunkimaisen asuinalueen aktiiviliikkujille. Raitilla on erittäin olennainen merkitys Hämeenkylässä jalkaisin liikkuville. Se on keskeinen kävelyreitti virkistysalueiden keskellä.

[Vantaan pyöräliikenteen kehittämisohjelmassa 2021-2026](https://static.traficom.fi/sites/default/files/media/file/Vantaan%20pyöräliikenteen%20kehittämisohjelma.pdf) [6] pyöräilyn kulkutapaosuudeksi (tavoite v1) tavoitellaan vuonna 2026 15% osuutta. Kuten ohjelmassa todetaankin, pyöräliikenteen ratkaisuille tulee antaa tilaa. Ohjelmassa on linjattu tavoite (sivu 19, kohta 6 pyöräilyn virkistys- ja matkailureitit): ”Puistoreitit ovat pyörämatkailun, ulkoilun ja virkistäytymisen kannalta tärkeitä yhteyksiä ja liikuntapaikkoja”.

Liikenteen rauhoittaminen Hämeenkyläntien virkistysalueiden ympäristössä siis on täsmälleen Vantaa kaupungin strategian mukaista ja se on helppo toteuttaa liikenteen rauhoittamisen periaatteiden mukaisesti rajoittamalla moottoriliikenteen läpikulkua.

## Tarpeelliset toimenpiteet

Moottoriajoneuvoliikenteen läpikulkua Hämeenkyläntiellä on rajoitettava Vantaan liikenteen rauhoittamisohjelman tarkoituksen mukaisesti. Läpiajon rajoittaminen ei edellytä merkittäviä toimenpiteitä maastossa, vaan ainoastaan vähäisiä karttateknisiä muutoksia ja muutamia liikennemerkkien muutoksia.

Karttateknisesti navigaatiolaitteiden aiheuttama läpiajo on mahdollista estää merkitsemällä katu päättyväksi. Hämeenkyläntie voitaisiin karttateknisesti jakaa kahteen osaan siten, että katu katkeaa kartalla Hämeenkyläntie 85 ja 87 välillä. Tässä kohdassa moottoriajoneuvojen ajo voitaisiin kieltää liikennemerkillä C2 Moottorikäyttöisellä ajoneuvolla ajo kielletty.

Juuri muita teknisiä muutoksia raitilla ei tarvita. Tienkäyttäjät oppivat muuttuneet olosuhteet ajan myötä. Muutoksen yhteydessä Poliisia voi pyytää tehostetusti seuraamaan alueella ajoa ja huomauttamaan autoilijoita, joilta muutos on jäänyt havaitsematta. Tarvittaessa muutosta voi tehostaa kevyellä puomiratkaisulla tai jopa väliaikaisesti aitaamalla kevyellä työmaa-aidalla.

Edellisen lisäksi maastoon tarvitsisi viedä vain alueen eteläpäätyyn Hämeenkyläntien ja Rajatorpantien risteykseen päättyvän tien merkki. Vastaava merkki pitäisi asettaa myös Ainontien ja Hämeenkyläntien sekä Ainontien ja Kesantotien risteykseen, ellei sitä jo ole.

## Vaihtoehtoisesti pihakatu

Jos tien katkaisu ei ole toteutettavissa, toinen mahdollisuus on määritellä Hämeenkyläntie Hämevaaran ja Hämeenkylän välisellä osuudella pihakaduksi.

Pihakatuun sisältyvä 20 km/h rajoitus vähentäisi navigaatio-ohjelmien raitille ohjaamaa liikennettä automaattisesti alemman nopeusrajoituksen ja kadun luonteen ansiosta.

Pihakatuluokitus tekisi myös raitin kuntoluokituksen ja olosuhteet nykyistä paremmin näkyväksi raitille aikoville tienkäyttäjille.

Pihakadulla ajoneuvon on annettava jalankulkijalle esteetön kulku. Jalankulkija saisi vapaasti valita paikkansa raitilla, kuten jalankulkuväylälle on tyypillistä. 

Pihakaduksi merkitseminen tarjoaisi myös Poliisille välineitä toimia ja määrätä sanktioita autoilijoille, jotka osoittavat röyhkeää piittamattomuutta alueen liikenneturvallisuuden toteutumisessa.

Soratienä Hämeenkyläntie ei sovellu [kylätie](https://fi.wikipedia.org/wiki/Kylätie)kokeiluksi, sillä siihen ei voi tehdä ajoratamaalauksia. Raitin päällystäminen ei ole aiheenmukaista. Mikäli tässä esitetyt muutokset toteutetaan, päällystämisellä ei olisi virkistyskäytön kannalta merkitystä. Se myös haittaisi luontoyhteyden toteutumista. Alueen kaupunkikuvallisen merkityksen johdosta raitti on säilytettävä soratienä. Pihakatu merkitään liikennemerkein.


## Aloite

Esitän, että Hämeenkyläntie katkaistaan numeroiden 85 ja 87 välissä moottoriajoneuvoliikenteeltä.

Jos edellinen ei ole mahdollista, vaihtoehtoisesti esitän, että Hämeenkyläntie merkitään pihakaduksi Hämevaaran ja Hämeenkylän välillä.

## Lähdeviitteet

* [1] Liikenteen rauhoittamisen periaatteet, Vantaan kaupungin päätös, päiväämätön:
    * [https://paatokset.vantaa.fi/ktwebscr/fileshow?doctype=3&docid=2698806&version=1](https://paatokset.vantaa.fi/ktwebscr/fileshow?doctype=3&docid=2698806&version=1)
* [2] Vantaan kaupungin verkkosivut, viitattu 17.8.2025
    * [https://www.vantaa.fi/fi/palveluhakemisto/toimipiste/furumossen-tuomelan-luonnonsuojelualue](https://www.vantaa.fi/fi/palveluhakemisto/toimipiste/furumossen-tuomelan-luonnonsuojelualue)
* [3] Vantaan kaupungin verkkosivut, viitattu 17.8.2025
    * [https://www.vantaa.fi/fi/palveluhakemisto/toimipiste/soltorpin-luonnonsuojelualue](https://www.vantaa.fi/fi/palveluhakemisto/toimipiste/soltorpin-luonnonsuojelualue)
* [4] Vantaan karttapalvelu, Luonto- ja ympäristö, Liito-orava, viitattu 17.8.2025
    * [https://kartta.vantaa.fi/](https://kartta.vantaa.fi/)
* [5] Vantaan liikennepoliittinen ohjelma, Kaupunkitilalautakunta 15.2.2023 ja Kaupunginhallitus 13.3.2023
    * [https://www.vantaa.fi/sites/default/files/document/Vantaan%20liikennepoliittinen%20ohjelma%202023%20hyväksytty%20%28ID%20303618%29.pdf](https://www.vantaa.fi/sites/default/files/document/Vantaan%20liikennepoliittinen%20ohjelma%202023%20hyväksytty%20%28ID%20303618%29.pdf)
* [6] Vantaan pyöräliikenteen kehittämisohjelma 2021-2026, Vantaan kaupunki / Ramboll, päiväämätön
    * [https://static.traficom.fi/sites/default/files/media/file/Vantaan%20pyöräliikenteen%20kehittämisohjelma.pdf](https://static.traficom.fi/sites/default/files/media/file/Vantaan%20pyöräliikenteen%20kehittämisohjelma.pdf)
