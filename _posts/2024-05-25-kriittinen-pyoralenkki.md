---
layout: post
title: "Pyörälenkki osoitti pyöräilyinfan puutteita"
date: "2024-05-25 13:52:00 +0300"
---

Kari Laalo Länsi-Vantaan Vihreistä järjesti [kriittisen pyörälenkin](https://lansivantaanvihreat.fi/kriittinen-pyoralenkki-lansi-vantaalla-perjantaina-17-5-2024-klo-1700/) Vantaalla 17.5.2024. Lenkillä ajettiin polkupyörillä ryhmässä Länsi-Vantaan pyöräteillä tarkastellen kriittisesti Vantaan kaupungin aktiivisen liikkumisen infrastruktuuria ja mahdollisuuksia.

![Kriittinen pyörälenkki 18.5.2024](https://misc.karilaalo.fi/vihreat/240517-pyoralenkki.png)

## Pelillinen tutustuminen pyöräilyinfraan

Lenkin tarkoitus oli pelillisellä tavalla kulkea läpi ennalta suunnitellut rastit. Tätä varten toteutin ennen lenkkiä [rastisivuston](https://misc.karilaalo.fi/pyoralenkki/rastit.html), jossa on kartta, kuva ja kuvaus rastista. Arvaamalla rastin nimen, pääsi sivustolta eteenpäin rastisivulle.

Sivusto on nyt lenkin jälkeen avattu siten, että kuka tahansa voi omatoimisesti tai oman ryhmänsä kanssa käydä kiertämässä saman lenkin ja tehdä omat havaintonsa. Klikkaa [tästä linkistä rastisivulle](https://misc.karilaalo.fi/pyoralenkki/rastit.html). Voit jättää omat kommenttisi ja huomiosi Vantaan pyöräilyinfran tilasta tämän sivun oikeasta yläkulmasta löytyvällä lomakkeella.

## Vantaa on hyvän sään pyöräilykaupunki

Meille sattui pyörälenkillä niin hieno sää, että kriittisyys meinasi unohtua. Rasteille tutustuessamme teimme kuitenkin havaintoja, että Vantaan pyöräilyinfrassa on parannettavaa. Vain yhden esimerkin nostaakseni, Vantaankosken juna-asemalla on suhteellisen hyvin varauduttu pyöräilijöiden liityntäliikenteeseen. Asemalla on hyvät pyörätelineet, joihin polkupyörän voi turvallisesti ja helposti kiinnittää. Asemalla ei kuitenkaan ole minkäänlaista opastusta pyörätelineille. Vantaan kaupungilla on [pyöräpysäköinnin yleissuunnitelma](https://www.vantaa.fi/sites/default/files/document/155783_Pyorapysakoinnin_yleissuunnitelma.pdf), jossa on selkeästi ohjeistettu, miten opastus pitäisi toteuttaa.

Jostain syystä Vantaankosken juna-asemalla kaupunki ei ole noudattanut omaa ohjettaan.

Pyörälenkillä oltiin sovittu noudatettavan liikennesääntöjä, joten niin myös tehtiin. Tämä tarkoitti, että jouduimme pysähtymään monen valo-opastetun risteyksen nöyryytysnapille odottamaan valon vaihtumista vihreäksi. Aiheutimme myös pienen ruuhkan Kauppalaivurintielle kääntyessä, kun risteys on toteutettu siten, että pyöräilijä odottaa ylitystä aina ja kauan, kun moottoriajoneuvoliikenne saa risteyksessä etusijan. Vantaan kaupunkihan on asettanut periaateohjelmissaan aktiivisen liikkumisen etusijalle, mutta käytännön toteutuksissa sitä ei huomaa, vaan pyörälijä odottaa, kun autoilija menee ensin.