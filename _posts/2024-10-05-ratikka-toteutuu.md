---
layout: post
title: "Raitiovaunu toteutuu Vantaalla"
date: "2024-10-05 14:46:00 +0300"
---

Vantaan sanomien mielipidesivulla oli [keskiviikon 2.10.2024 lehdessä](https://nakoislehti.media.fi/vantaansanomat/e228f932-6563-495e-a6b0-7c588de1a15c/10) hieno 3 artikkelin yhdistelmä raitiovaunusta.

Kuten [olen aiemmin](./raitiovaunu-lisannyt-arvoa) kirjoittanut, perussuomalaiset ovat neliraajajarrutuksessa. Tuukka Saimen yritti tekstissään piilottaa neliraajajarrutuksen vihjailemalla korruptiosta vailla mitään todellista näyttöä epäilyksistään. Otsikossa hänkin teki silti selväksi, että perimmäinen tarkoitus on vain yrittää torpata ratikkahanke. Onneksi apulaiskaupunginjohtaja ja kaupungininsinööri oikaisivat vihjailuja samalla sivulla.

Kuten päätoimittaja Mia Laakso kirjoitti, ratikka tekee Vantaasta kiinnostavamman. Raitiovaunu parantaa mm. pyöräilyn ja kävelyn edellytyksiä, eli mahdollistaa aktiivista liikkumista. Aktiivinen liikkuminen kaupunkikeskustoissa on ollut Vantaan liikennepoliittisen ohjelman tavoitteita jo pitkään. Ohjelmaa vain ei tältä osin ole juuri toteutettu.

Raitiovaunun myötä on mahdollista kävellä lähimmälle pysäkille ja jatkaa matkaa sähköisesti raitiovaunun kyydissä. Tai lännessäkin jopa pyöräillä ratikkareitille ja jatkaa matkaa itään raitiovaunulla.

Vantaan kaupunkitilautakunnan [18.9.2024](https://paatokset.vantaa.fi/ktwebscr/pk_asil_tweb.htm?bid=158404) [päätöksellä](https://paatokset.vantaa.fi/ktwebscr/fileshow?doctype=3&docid=3008901) Vantaallekin saadaan seudullinen kaupunkipyöräjärjestelmä. Seudullisten kaupunkipyörien ja raitiovaunun yhdistelmällä aktiivisen liikkumisen mahdollisuudet paranevat merkittävästi.

Vantaasta on hyvää vauhtia tulossa ihan oikea nykyaikainen kaupunki. Tällaiseen aikaan on hyvä olla vantaalainen.